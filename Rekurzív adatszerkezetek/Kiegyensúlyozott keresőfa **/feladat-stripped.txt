

                             Kiegyensúlyozott keresőfa
Rendezett adatsorozatban egy adatelemet bináris kereséssel is megkereshetünk. Ha gyakran kell
ilyen keresést végezni, akkor elhelyezhetjük az adatokat bináris fa adatszerkezetben. Egy bináris
fát keresőfának nevezünk, ha minden p pontjára teljesül, hogy ha a q pont p bal-részfájában van,
akkor q-ban kisebb adat van, mint p-ben, és ha az r pont p jobb-részfájában van, akkor r-ben
nagyobb adat van, mint p-ben. Bináris keresőfa esetén egy adat megkereséséhez legrosszabb
esetben annyi összehasonlítást kell tenni, ahány pontja van a fának a leghosszabb, gyökértől levé-
lig tartó úton. Ezért érdemes kiegyensúlyozottá tenni a fát. Azt mondjuk, hogy egy bináris fa ki-
egyensúlyozott, ha bármely p pontjára teljesül, hogy a bal-részfájában és a jobb-részfájában levő
pontok száma legfeljebb eggyel tér el.
Ha az a1<a2<…<aN rendezett sorozat elemeit kell elhelyezni egy bináris keresőfában, akkor ele-
gendő megadni azt, hogy a fa minden pontjában melyik indexű elem van.
Készíts programot, amely elkészít egy N-pontú kiegyensúlyozott bináris keresőfát!
Bemenet
A standard bemenet egyetlen sora egy egész számot tartalmaz, a bináris keresőfa pontjai-
nak számát (1≤N≤20 000). A keresőfa pontjait az 1,…,N számokkal azonosítjuk.
Kimenet
A standard kimenet pontosan N sort tartalmazzon, soronként három egész számot, szó-
közökkel elválasztva! Az i-edik sorban a bináris keresőfa i. azonosítójú pontjának adatai legye-
nek! Az első szám a pontba helyezendő adatelem sorszáma legyen! A második szám a bal gyerek
sorszáma, a harmadik pedig a jobb gyerek sorszáma! Ha a pontnak valamelyik gyereke hiányzik,
akkor a 0 számot kell megadni! Több megoldás esetén bármelyik megadható.
Példa
Bemenet                             Kimenet
10                                  5 7 2
                                    8 5 3
                                    9 0 4
                                    10 0 0
                                    6 0 6
                                    7 0 0
                                    2 10 8
                                    3 0 9
                                    4 0 0
                                    1 0 0
Korlátok
Időlimit: 0.1 mp.
Memórialimit: 32 MiB
Pontozás: A tesztek 40%-ában a pontok száma N≤1000




                                             1. oldal

